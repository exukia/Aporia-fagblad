---
Title: "Efterår 2025: Grænser"
---
Aporia kan nu med glæde byde velkommen til anden udgivelse af Aarhus Universitets filosofiske fagblad, hvor vi ser nærmere på ’grænser’ som et afgørende, men underkendt koncept i den vestlige begrebsarkitektur. Den vestlige tænkning har fra dens spæde begyndelse henlagt sig en syv-slørs dans mellem filosofiens tænkningsgrænse og dens grænsetænkning. Fra Sokrates, hvis ironi og modsigelse af systembygningen, Kierkegaard forstod som en erkendelse af den Virkelighed, som nødvendigvis må stå udenfor systemernes grænseterritorie. Til idealsystemernes dybfølte ønske om at rykke den rene fornufts begrebslige rækkevidde hen over tingen-i-sig-selvs egen erkendelighedsgrænser, henimod Kant, der trækker den tilbage til fænomenernes erkendelighed. Til den samtidige filosofi, fra Adornos negative dialektiske projekt om at bevare det non-identiske, som nødvendigvis frasiger sig repræsentation i begreberne, til den objekt orienterede ontologi, der insisterer på at aftage mennesket dets rolle, som grænsekontrol for det Virkelige. Grænser, for begreberne, systemerne, for tænkningen, har været en evindelig følgetanke i metafysikken. 

I denne udgivelse af Aporia, møder vi artikler der skildrer, hvordan ’grænser’ som begreb har udfoldet sig i et rigt væld af nye tankestrømme og nye skoler, i den samtidige filosofi. Grænsetænkningen har indfundet sig i vores fornyede opmærksomhed på sprogets struktur og semiotiske orden, som påvirker den sproglige reception af omverden. Sindsfilosofiens tænkning finder nu nye muligheder ved at bevæge sig væk sjælens uendelige teologiske dybde, til sindets essentielle begrænsethed. Naturens forestående kollaps under den senmoderne kapitalismes systematiske ressourceplyndren, påkræver samtidigt en ny grænsetænkning, der forsøger at overtræde den evindelige antropocentriske og egocentriske naturtænkning, for at begribe naturens eget komplekse kausale netværk, der gradvist responder med øget voldsomhed mod vores eget overgreb. I den sociale verden indtræder grænsebegrebet med ny relevans i det moderne accelerationssamfund, hvor konstante grænseforhandlinger mellem familiegenerationer genindtræder med ny relevans, på grund af deres flygtighed. I det politiske, påkræver den kapitalistiske verdensorden en ny tænkning om grænser, der kan træde ud over Agambens skildring af Suverænens manipulation af grænserne mellem vilkårlige politiske identiteter intranationalt, hvor, med henblik på Hardt og Negris skildring af verdenskapitalismen som et grænseløst imperium, at nationalstatens magtgrænser sat ude af spil, af en grænseløs global magtstruktur uden centrum, og tilsyneladende uden grænser? Og sidder alle os filosoffer alligevel ikke med en vis følelse i maven af, at den mest relevante grænse er den, mellem studiet og det mystiske arbejdsmarked? 

Aporia takker med dyb taknemmelighed vores dygtige skribenter for deres indlæg, samt alle dem der har meldt sig frivilligt til at støtte fagbladet. Til sidst og ikke mindst, vil Aporia gerne takke alle jer, som er dukket op til receptionen af vores fagblad, og vores søsterfagblad, Tingen. Vi håber at Aporia og dets indlæg, vil inspirere jer til at udforske nye ideer, have livlig debat, og ikke mindst, inspirere jeres skrivelyst!

<p class="block-quote">
Fra alle os til alle jer <br>
Aporias redaktion
</p>

