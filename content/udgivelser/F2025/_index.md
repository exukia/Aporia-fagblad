---
title: "Forår 2025: Begyndelser"
---

Med denne første udgivelse af et nyt filosofisk studenterfagblad på Aarhus Universitet, vil vi vise hvordan begyndelsen er et særskilt emne for filosofien. Hvad Aristoteles har lært os er jo, at alting har en årsag – en begyndelse. Også vores filosofiske disciplin tog engang sin begyndelse. Selv verdenshistorien er lige så vel som vores individuelle tilværelse blevet udformet fra sin spæde begyndelse. Nye bevægelser og nye tankestrømme er altid begyndt fra ideer udsprunget fra nysgerrighed og forundrede spørgsmål. Måske kan et studenterfagblad også være en sådan begyndelse?

Ved gennemlæsning af bladet vil læseren møde mange former for begyndelser foranlediget af lige dele nysgerrighed og forundring, der til vores held er blevet til filosofiske artikler og ved fælles indsats blevet gjort klar til udgivelse. Artiklerne spænder bredt, men kommer nøje omkring vigtige emner såsom: ***Måske kommer vi altid allerede for sent til muligheden for en ny begyndelse? Hvis ikke, hvordan genkender vi i så fald potentialet for de nye begyndelser, for nye ideer eller for nye perspektiver? Er en begyndelsens nogensinde ubetinget? Hvordan kan erfaringer ved livets begyndelse udsige noget særligt om det menneskelige vilkår? Hvordan kan moderne robotteknologi siges at være begyndelsen på en ny form for socialitet? Hvordan konfronteres vi af beslutninger uden ende? Og hvorvidt gemmer der sig nye begyndelser ved enden?***

Denne udgave er, som den første, også begyndelsen på et nyt fagblad, og forhåbentligt begyndelsen på en ny og mangeårig tradition på filosofi.

Vi er taknemmelige for alles bidrag – studerendes såvel som vores professorers og for dem som er mødt op til receptionen for at støtte det nye fagblad. Vi håber, at I (ligesom os) kan se potentialet i netop denne begyndelse og bruge dette fagblad til at udforske flere ideer, skabe mere diskussion på gangene eller blot indgyde nysgerrighed og styrke det filosofiske studiemiljø på vores højt beskattede afdeling.

<p class="block-quote">
Fra alle os til alle jer <br>
Aporias redaktion
</p>
